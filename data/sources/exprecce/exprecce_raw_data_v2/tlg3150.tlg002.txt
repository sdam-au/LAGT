Μαρτύριον τοῦ ἁγίου Ἀνδρέου τοῦ ἀποστόλου. <1> Τῶν μακαρίων ἀποστόλων τοῦ σωτῆρος ἡμῶν Ἰησοῦ Χριστοῦ μετὰ τὴν ἀνάληψιν αὐτοῦ καθημένων ἐν Ἱερουσαλὴμ ἀναστὰς ἐν μέσῳ αὐτῶν ὁ μακάριος Πέτρος εἶπεν· Ἄνδρες οἱ κληθέντες ὑπὸ τοῦ λόγου τοῦ θεοῦ καὶ ἐκλεχθέντες ὑπ’ αὐτοῦ καὶ μαθητευθέντες ὑπὸ τῆς αὐτοῦ σοφίας, δυνάμεις τε καὶ σημεῖα καὶ τέρατα ποιήσαντες διὰ τῆς ἐκείνου ἐνεργείας, πάντως μέμνησθε ὡς ἐνετείλατο ἡμῖν λαβοῦσιν τὸ πνεῦμα τὸ ἅγιον διασπαρῆναι εἰς ὅλην τὴν οἰκουμένην κηρύσσοντας μετάνοιαν καὶ ἄφεσιν ἁμαρτιῶν τοῖς πιστεύουσιν εἰς τὸ ὄνομα τὸ ἅγιον αὐτοῦ· καὶ νῦν ἐπιπέπτωκεν ἐπὶ ἕνα ἕκαστον ἡμῶν ἡ δύναμις ἐξ οὐρανοῦ κατελθοῦσα, καὶ ἐκκέχυται ἐφ’ ἡμᾶς ἡ δωρεὰ τοῦ ἁγίου πνεύματος, καὶ τῷ ὅπλῳ τῆς εὐσεβείας καλᾷ λόγῳ ἐστεφανώθημεν, καὶ ἡ χάρις τοῦ ἡμετέρου δεσπότου καὶ θεοῦ καὶ σωτῆρος ἡμῶν Ἰησοῦ Χριστοῦ πλουσίως ἔφθασεν εἰς ἡμᾶς· ἡμεῖς δὲ ὀκνοῦμεν καὶ ῥᾳθυμοῦμεν ἐξελθεῖν ἐπὶ τὸ ἔργον εἰς ὃ προσκέκληται ἡμᾶς καὶ εἰς ὃ ἐξελέξατο ἡμᾶς; <2> Καὶ ἀναστάντες ἔβαλον κλήρους τίς ποῦ ἀπέλθῃ καὶ ὁποῖον ἔθνος περιποιήσειαν αὐτῶν. καὶ ἐκληρώθη Πέτρος τὴν περιτομήν· Ἰάκωβος καὶ Ἰωάννης τὴν ἀνατολήν· Φίλιππος τὰς πόλεις τῆς Σαμαρείας καὶ τὴν Ἀσίαν· Βαρθολομαῖος τὴν Ἀλβανόπολιν· Ματθαῖος τὴν Παρθίαν καὶ τὴν Μυρμηνίδα πόλιν· Θωμᾶς τὴν μεγάλην Ἀρμενίαν καὶ τὴν Ἰνδικὴν χώραν· Λεβέος καὶ Θαδδαῖος τὴν Βερονικίδα· Σίμων ὁ Κανανίτης τὴν Βαρβαρίαν· μετὰ τοὺς πάντας ἔλαχεν καὶ τὸν Ἀνδρέαν ἡ Βιθυνία καὶ ἡ Λακεδαιμονία καὶ Ἀχαΐα. <3> Διασπαρέντες οὖν πάντες εἰς τὰ κλίματα τῆς οἰκουμένης ἔρχεται Ἀνδρέας ὁ ἀπόστολος διελθεῖν τὴν Βιθυνίαν καὶ διδάξαι τοὺς πολλοὺς τὸν λόγον τοῦ θεοῦ· ἐκεῖθεν εἰσῆλθεν εἰς Πάτρας τῆς Ἀχαΐας. καὶ εἰσελθόντος αὐτοῦ εἰς τὴν πόλιν φήμη ἐξῆλθεν ὡς ἄνθρωπος ξένος εἰσῆλθεν εἰς τὴν πόλιν μηδὲν ἐπιφερόμενος εἰ μὴ μόνον ὄνομα ἀνθρώπου τινὸς Ἰησοῦ, δι’ οὗ σημεῖα ποιεῖ καὶ τέρατα μεγάλα καὶ νόσους θεραπεύει καὶ δαίμονας ἐκβάλλει καὶ νεκροὺς ἐγείρει καὶ λεπροὺς καθαρίζει καὶ πᾶν πάθος θεραπεύει. ἀκούσας δὲ ὁ ἀνθύπατος Λέσβιος ἐταράχθη λέγων· Μάγος ἐστὶν καὶ ἀπατεών· οὐ χρὴ ἡμᾶς προσέχειν αὐτόν, ζητεῖν δὲ μᾶλλον παρὰ τῶν θεῶν τὴν εὐεργεσίαν. Καὶ ἐζήτει συλλαβόμενος αὐτὸν ἀνελεῖν. <4> Νυκτὸς δὲ ἐπιστὰς ἄγγελος κυρίου τῷ ἀνθυπάτῳ λέγει μετὰ ἐπιστασίας μεγάλης καὶ ἀπειλῆς φοβερᾶς· Τί παθὼν παρὰ τοῦ ξένου ἀνδρὸς κακὸν ἐλογίσω ἔνεδρα καὶ παρελογίσω τὸν θεὸν ὃν κηρύττει; καὶ νῦν ἰδοὺ χεὶρ κυρίου αὐτοῦ ἐπὶ σὲ καὶ ἔσῃ παραπλὴξ ἕως οὗ ἐπιγνῷς δι’ αὐτοῦ τὴν ἀλήθειαν. Καὶ γενόμενος ἀπ’ αὐτοῦ ὁ ἄγγελος ἀφανής, ἐκεῖνος ἐτέθη ἄφωνος· καὶ μετ᾽ ὀλίγον ἀνανήψας ἐκάλει τοὺς διακονοῦντας αὐτῷ στρατιώτας καὶ ἔλεγεν αὐτοῖς μετὰ δακρύων· Ἐλεήσατέ με· σπεύσατε, ἀναζητήσατε ἐν τῇ πόλει ξένον ἄνθρωπον ὀνόματι Ἀνδρέαν καλούμενον ὃς κηρύττει ξένον θεόν· δι’ οὗ δυνήσομαι ἐπιγνῶναι τὴν ἀλήθειαν. Καὶ μετὰ σπουδῆς ἀναζητήσαντες τὸν μακάριον Ἀνδρέαν τὸν ἀπόστολον καὶ εὑρόντες αὐτὸν ἄγουσιν πρὸς τὸν ἀνθύπατον· ὁ δὲ ἀνθύπατος θεασάμενος αὐτὸν πίπτει πρὸς τοὺς πόδας αὐτοῦ καὶ δεόμενος αὐτοῦ ἔλεγεν· Ἄνθρωπε τοῦ θεοῦ, ξένε καὶ γνῶστα ξένου θεοῦ, ἐλέησον ἄνθρωπον πεπλανημένον, ἄνθρωπον τῆς ἀληθείας ξένον, ἄνθρωπον κατεστιγμένον ταῖς κηλῖσι τῶν ἁμαρτημάτων, ἄνθρωπον θεοὺς εἰδότα πολλοὺς ψευδεῖς καὶ τὸν μόνον θεὸν τὸν ἀληθινὸν ἀγνοοῦντα· δέομαι τοῦ ἐν σοὶ θεοῦ, ὄρεξόν μοι χεῖρα σωτηρίας· ἄνοιξόν μοι θύραν γνώσεως· ἐπίλαμψόν μοι φῶς δικαιοσύνης. <5> Καὶ ὁ μακάριος ἀπόστολος κατανυγεὶς καὶ ἐπιδακρύσας τοὺς λόγους τοῖς τοῦ ἱκέτου, ὑψώσας τοὺς ὀφθαλμοὺς αὐτοῦ εἰς τὸν οὐρανόν, ἐπιτιθεὶς τὴν χεῖρα αὐτοῦ τὴν δεξιὰν τῷ παντὶ σώματι αὐτοῦ εἶπεν· Ὁ ἐμὸς θεὸς Ἰησοῦς Χριστός, ὁ ἀγνοούμενος ὑπὸ τοῦ κόσμου, νῦν δὲ δι’ ἡμῶν φανερούμενος· ὁ υἱὸς τοῦ θεοῦ τοῦ λόγου· ὁ πρὸ πάντων καὶ ἐν πᾶσιν χωρῶν· ἅψαι τοῦ δούλου σου καὶ σκεῦος σὸν ἀπεργασάμενος ἴασαι, ἵνα καὶ αὐτὸς ἔσται τῶν σῶν ἀνθρώπων, κηρύσσων τὴν σὴν δραστήριον δύναμιν. Καὶ παραχρῆμα πιάσας αὐτὸν τῆς δεξιᾶς χειρὸς ἀνέστησεν· ἀναστὰς δὲ ἀνθωμολογεῖτο τῷ κυρίῳ λέγων· Ὄντως οὗτος θεὸς ἄνθρωπε ξένε, οὐ δεόμενος ὡρῶν οὔτε ἡμερῶν οὔτε χρόνων· διὰ τοῦτο πρόσκειμαί σοι μετὰ παντὸς τοῦ οἴκου μου· πιστεύω εἰς τὸν ἀποστείλαντά σε πρὸς ἡμᾶς. Καὶ ὁ Ἀνδρέας πρὸς αὐτὸν ἔφη· Ἐπειδὴ μεγάλως πεπίστευκας εἰς τὸν ἀποστείλαντά με, περισσοτέρως καὶ τῆς γνώσεως ἐμπλησθήσῃ. <6> Ὡς δὲ ἐν τούτοις ἦν, πᾶσα ἡ πόλις ἔχαιρεν ἐπὶ τῇ σωτηρίᾳ τοῦ ἀνθυπάτου, πανταχόθεν συνήρχοντο ὄχλοι ἐπιφερόμενοι τοὺς ἀσθενοῦντας ποικίλοις νόσους· καὶ εὐξάμενος αὐτοῖς καὶ ἐπικαλεσάμενος τὸν κύριον Ἰησοῦν Χριστὸν ἐπιθεὶς τὰς χεῖρας ἰάσατο πάντας· καὶ θάμβος κατέλαβεν πάντας τοὺς κατοικοῦντας τὴν πόλιν, καὶ βοῶντες ἔκραζον· Μεγάλη ἡ δύναμις τοῦ ξένου θεοῦ· μέγας ὁ θεὸς ὁ κηρυττόμενος παρὰ τοῦ ξένου Ἀνδρέα· ἡμεῖς ἀπὸ τὴν σήμερον τὰ ξόανα ἡμῶν τῶν εἰδώλων ἀπόλλυμεν, τὰ ἄλση αὐτῶν συγκόψωμεν, τὴν πολύθεον γνῶσιν τῶν ματαίων εἰδώλων καὶ δαιμόνων ἐκτρεπόμεθα· τὸν θεὸν δὲ μᾶλλον τὸν ἀληθινὸν τὸν ὑπὸ Ἀνδρέου κηρυττόμενον ἐπιγινώσκομεν· μέγας ὁ θεὸς Ἀνδρέου. Καὶ πάντες ὁμοθυμαδὸν ὁρμήσαντες ἐπὶ τοὺς ναοὺς τοὺς θεοὺς αὐτῶν ἐνέπρησαν, ἐλέπτυναν, ἐξέκοψαν, ἐξουθένησαν, κατεπάτησαν, ἀπώλεσαν λέγοντες· Μόνος ὁ Ἀνδρέου θεὸς ὀνομαζέσθω. Καὶ ὁ ἀνθύπατος Λέσβιος συνέχαιρεν τῇ βοῇ τοῦ δήμου καὶ τῶν ἔργων τοῦ λαοῦ ἠγαλλιᾶτο. <7> Ὡς δὲ χρόνος ἱκανὸς παρῴκησεν, καὶ ὁ λόγος τοῦ μακαρίου Ἀνδρέα καὶ τὸ κήρυγμα αὐτοῦ ἀκωλύτως εἰς πάντας διέδραμεν, ὁ δὲ Καῖσαρ διάδοχον τῷ Λεσβίῳ πέμψας παύει τῆς ἀρχῆς. καὶ ὁ Λέσβιος δεξάμενος τὸ πρόσταγμα τοῦ βασιλέως μετὰ χαρᾶς ἦλθεν πρὸς τὸν μακάριον Ἀνδρέαν λέγων· Νῦν μᾶλλον πιστεύσω τῷ κυρίῳ ἀποδυσάμενος τὴν κενὴν δόξαν καὶ τὸ ἄνθος τοῦ κόσμου ἀποθέμενος καὶ τὸν περισπασμὸν τοῦ βίου ἀπορρίψας. δέξαι με οὖν συνέκδημόν σου ἄνθρωπε τοῦ θεοῦ· δέξαι με πιστὸν πιστῶς λαλοῦντα καὶ διαμαρτυρούμενον πᾶσιν ἀνθρώποις τὰ περὶ τοῦ κοινοῦ σωτῆρος Χριστοῦ. Καὶ καταλιπὼν τὸ πραιτώριον σὺν τῷ Ἀνδρέᾳ διῆγεν. <8> Καὶ ὅραμα ἐν τούτοις εἶδεν ὁ ἀπόστολος Ἀνδρέας· ἔδοξεν τὸν σωτῆρα Χριστὸν ἑστάναι ἄντικρυς αὐτοῦ καὶ λέγει αὐτῷ· Ἀνδρέα ἐπίθες τὸ πνεῦμα ἐπὶ τὸν Λέσβιον καὶ δὸς αὐτῷ τῆς χάριτός σου· καὶ ἄρας τὸν σταυρόν σου ἀκολούθει μοι· ὁ γὰρ ἐκβαλῶν σε ἐκ τοῦ κόσμου σπεύδει ἐν Πάτραις. Διυπνισθεὶς δὲ ὁ ἀπόστολος τὴν ὄψιν τοῦ ὁράματος τοῖς παροῦσιν ἐγνώρισεν· καὶ τὸ τέλος ἐξεδέχετο τοῦ λόγου. καὶ ἰδού τις εἰσπηδήσας τῷ ἀποστόλῳ λέγει· Ὁ Αἰγεάτης ὁ τὴν ἀνθυπατείαν κεχειρισμένος ἀποσταλεὶς παρὰ τοῦ Καίσαρος ἀνηνέχθη εἰς τὰ μέρη τῆς Ἀχαΐας παρά τινων δούλων τοῦ διαβόλου κακῶν καὶ ἐχθρῶν ἀνθρώπων· ἀνεδίδαξαν αὐτὸν ὡς ὅτι τοὺς θεοὺς ἀπώλεσας τῆς πόλεως καὶ τοὺς ναοὺς αὐτῶν κατέστρεψας καὶ τὰ ἄλση αὐτῶν ἐξέκοψας καὶ ἕνα τινὰ ἐσταυρωμένον ἔπεισας προσκυνεῖν. καὶ ἀπέστειλεν δημίους συλλαβέσθαι σε. Καὶ ὁ μακάριος Ἀνδρέας θεὶς τὰ γόνατα εἶπεν· Ἀψευδὴς θεὲ ὃ δηλώσας ἡμῖν τὰ ἐσόμενα, ὁ ἐμὸς δεσπότης, δός μοι μετὰ παρρησίας πρὸς τὰς μηχανὰς τοῦ ἀντικειμένου Αἰγεάτου στῆναι. <9> Καὶ ὡς ἔτι τὴν εὐχὴν ηὔχετο, πρὸ τῶν θυρῶν οἱ δήμιοι ἑστῶτες οἱ ἀπεσταλμένοι παρὰ τοῦ μιροῦ Αἰγεάτου ἐθορύβουν τὸν οἶκον ἔνθα ἐξενίζετο ὁ μακάριος ἀπόστολος· καὶ κρατήσαντες Ἀντιφάνην τὸν ξενοδόχον τοῦ δούλου τοῦ θεοῦ ἔσυραν βίᾳ λέγοντες· Ξένον τινὰ μάγον καὶ ἀπατεῶνα καὶ λυμαντὴν τῶν θεῶν καὶ ἀφανιστὴν τῶν ναῶν ἔνδον εἰσαγαγὼν ξένον πλουσίων μετέδωκας καὶ πᾶσαν ἡμῶν τὴν πόλιν μετὰ τῶν θεῶν ἠρήμωσας· τοιγαροῦν εὔθυνον τὸν ξένον καὶ πρόφερε τὸν δοῦλον τοῦ ἐσταυρωμένου οὗ τὸ ὄνομα Ἀνδρέας. ὃ γὰρ Αἰγεάτης ὁ μέγας ἀνθύπατος καὶ περίβλεπτος χρῄζει αὐτοῦ. Σὺν δὲ τῇ βίᾳ παραχρῆμα συνήχθη πᾶσα ἡ πόλις πρὸς τὰς θύρας τοῦ Ἀντιφάνους βοῶσα καὶ λέγουσα· Καῖσαρ ἀπέστειλεν τὸν ἀνθύπατον εἰς ἄμυναν μὲν τῶν κακῶν, ἔπαινον δὲ τῶν ἀγαθῶν. τί οὖν τὸν δοῦλον τοῦ θεοῦ ζητεῖ ὁ Αἰγεάτης; μαθεῖν βουλόμεθα. ἡμῶν γὰρ Ἀνδρέας ὁ ἀπόστολος τοῦ ξένου θεοῦ καὶ πατὴρ καὶ διδάσκαλος καὶ ἰατρὸς καθέστηκεν. <10> Ταῦτα αὐτῶν βοώντων φοβηθεὶς ὁ μακάριος ἀπόστολος μήποτε τὸ πλῆθος τῆς πόλεως διαχειρίσηται τοὺς ἀποσταλέντας παρὰ τοῦ μιαροῦ Αἰγεάτου, ἐξελθὼν τῆς οἰκίας καὶ μέσον σταθεὶς τῶν ὄχλων κατέσεισεν αὐτοὺς τῇ χειρὶ σιγᾶν· καὶ στὰς ἐπί τινος ὑψηλοῦ τόπου ἤμελλεν ἀνοίγειν τὸ στόμα αὐτοῦ, καὶ πάντες μιᾷ φωνῇ ἐβόησαν· Μέγας ὁ θεὸς τοῦ ξένου ἀνθρώπου ὃς διῆλθεν διὰ τοῦ δούλου αὐτοῦ εὐεργετῶν πάντας τοὺς καταδυναστευομένους ὑπὸ τοῦ διαβόλου. Καὶ φησὶν ὁ Ἀνδρέας· Ἀδελφοὶ οἱ κληθέντες ὑπὸ τοῦ λόγου καὶ ἐκλεχθέντες ὑπὸ τοῦ ὀνόματος αὐτοῦ· οὐ τοῦτο μόνον χάρις ἐστὶν ἵνα εἰς τὸν ἀποστείλαντά με πιστεύσητε, ἀλλ᾽ ἵνα καὶ ὑπὲρ αὐτοῦ ἀποθάνητε. παύσασθε οὖν θορύβους ποιοῦντες, μήποτε ὡς αἴτιοι στάσεως καὶ ἀρχηγοὶ πολέμου εὐθύνας ἀποδῶμεν καὶ οὐχ ὡς πολῖται θεοσεβείας· ἄφετε πορευθῶ πρὸς τὸν Αἰγεάτην· συγχωρήσατε τοῖς κρατοῦσίν με· ἀποθανὼν γὰρ μᾶλλον ὀφθήσομαι ὑμῖν σήμερον τὴν ὁδὸν τῆς ἀναστάσεως ὑποδεικνύων. Καὶ οὕτως μόλις καταπαύσας τοὺς ὄχλους παρέδωκεν ἑαυτὸν τοῖς δημίοις. οἳ δὲ θῆρες καὶ οὐκ ἄνθρωποι ὡς λύκοι εὑρόντες ἁπαλὸν ἀρνίον καὶ καλὸν ἁρπάσαντες ἀπήνεγκαν τῷ παμμιάρῳ Αἰγεάτῃ. <11> Καὶ ὁ Αἰγεάτης ἰδὼν τὸν μακάριον Ἀνδρέαν εἶπεν· Εἰπὲ ὦ ξένε ἄνθρωπε καὶ τοῦ τόπου καὶ τοῦ τρόπου καὶ τοῦ ἡμετέρου αἵματος, τίνι πεποιθὼς εἰσῆλθες εἰς τοὺς βασιλευομένους τόπους Καίσαρος καὶ τὴν σεβάσμιον προσκαύησιν τῶν θεῶν ἡμῶν ἀπώλεσας; τινὶ δὲ ἐσταυρωμένῳ προσέχειν ὅλην τὴν Ἀχαΐαν προσέταξας· καὶ τὴν πόλιν Πάτραν ἄνευ δόρατος εἰληφότας. <12> Καὶ ὁ μακάριος Ἀνδρέας ἐκτείνας τὴν χεῖρα εἶπεν· Εὖ γε, εὖ γε· καλὸς θεός μου ἤγαγέν σε, ᾧ πέποιθα, δι’ οὗ τὸ μὲν στῖφος τῶν δαιμόνων εἰς ἄβυσσον ἔρριπται, ἡ δὲ φάλαγξ τῶν θεῶν ἡμῶν εἰς καπνὸν ἀναλέλυται, τὰ δὲ εἴδωλα ὑμῶν ὡς ὁρᾷς εἰς οὐδὲν μεταπεποίηνται· ὅρα τὸ ἔργον ἀνθύπατε καὶ στόχασαι τὸν θεόν μου· ἐννόησον τὴν ἀπώλειαν τῶν θεῶν ὑμῶν καὶ τὸν ἐμὸν θεὸν δόξασον. αὐτὸς γάρ ἐστιν ὁ παντοκράτωρ θεὸς λόγος, ὁ πρὸ πάντων αἰώνων ὑποστάς· ὁ τὴν ἐξουσίαν καὶ κυρίαν λαβὼν παρὰ τοῦ πατρὸς κρῖναι ζῶντας καὶ νεκρούς· ὁ θεὸς ὢ τῇ ἰδίᾳ δυνάμει σῶμα ἀναλαβὼν ἦλθεν εἰς τὸν κόσμον καὶ ἡμᾶς τοὺς ἀποστόλους ἐξελέξατο καὶ ἔδωκεν ἡμῖν ἐξουσίαν διαδραμεῖν εἰς πάντα τὰ ἔθνη κηρῦξαι τῷ ὀνόματι αὐτοῦ μετάνοιαν καὶ ἄφεσιν ἁμαρτιῶν, ὅπως ἀποστραφεῖσα ἡ ἀνθρωπότης τὴν θεομάχον πολυθεΐαν, τὸν ἕνα καὶ μόνον θεὸν ἐπιγνοῦσα, αὐτῷ προσκυνήσῃ καὶ αὐτῷ μόνῳ λατρεύσῃ· διὰ τοῦτο καὶ σὲ ἐξαπέστειλεν ἐνταῦθα, ἵνα ἐὰν ἀκούσας εἰς αὐτὸν πιστεύσῃς σωθήσει, εἰ δὲ ἀπιστήσας ἀνανεύσεις κατακριθήσει μετὰ τῶν λεγομένων θεῶν σου. <13> Ὁ δὲ παμμίαρος Αἰγεάτης ὡς ἀσπὶς βύσας τὰ ὦτα μὴ θελήσας τοῦ ἀληθινοῦ σοφοῦ ἀκοῦσαι εἶπεν· Ὦ ματαιόφρον καὶ ξένου τινὸς ὀνόματος ἐφευρετά, ἀπόλαυε τῶν ἐμῶν δωρεῶν. Καὶ μάστιξιν μαστιγώσας αὐτὸν ἐκέλευσεν σταυρωθῆναι. καὶ ὁ μακάριος ἀπόστολος ἐξερχόμενος εἶπεν· Καλὸς εἶ Ἰησοῦ Χριστὲ ὅτι ἐκόσμησας ἡμᾶς τῷ σῷ ὅπλῳ καὶ ἐστεφάνωσας ἡμᾶς τῇ σῇ χάριτι· δέχου με λοιπὸν εἰς τὰς αἰωνίους σου σκηνάς· ἀνάπαυε ἀπὸ τοῦ νῦν ἀπὸ τῶν ἀνιάτων μου πόνων· λυσιπόνιόν μου γενοῦ καὶ λῦσόν μου τὸ σῶμα, ἵνα ἡ ψυχή μου μετὰ ἀγγέλων χορεύουσα αἰνέσῃ σε. <14> Ὡς δὲ ἦλθεν ἐπὶ τὸν σταυρόν, πᾶν τὸ πλῆθος ἐβόα· Ἀνοσία κρίσις τοῦ Αἰγεάτου· ξένον ἄνδρα μηδὲν ἀδικήσαντα κατέκρινεν σταυρῷ· ὢ ἄδικος κρίσις· αἶρε ἀνθύπατε κἂν ἡμᾶς τοὺς πολλὰ ἁμαρτήσαντας καὶ μὴ τὸν δίκαιον. Ὡς δὲ ἦλθεν ἐπὶ τὸν τόπον, βλέπει τὸ ξύλον πεπηγμένον· καὶ ἀπολιπὼν πάντας πρόσεισι τῷ σταυρῷ καὶ φησὶν αὐτῷ μετὰ φωνῆς· Χαῖρε ὦ σταυρέ· καὶ γὰρ χαίροις· εὖ γε οἶδα καὶ ἀναπαυόμενόν σε λοιπὸν ἐκ πολλοῦ κεκμηκότα πεπηγμένον καὶ ἀναμένοντά με· ἧκον ἐπὶ σὲ ὃν ἐπίσταμαι ἴδιόν μου· ἧκον πρὸς σὲ τὸν ποθήσαντά με· γνωρίζω σου τὸ μυστήριον δι’ ὃ καὶ πέπηγας· πέπηξαι γὰρ ἐν τῷ κόσμῳ ἵνα τὰ ἄστατα στηρίξῃς· καὶ τὸ μέν σου εἰς οὐρανοὺς ἀνατείνεται ἵνα τὸν ἄνθρωπον λόγον σημαίνῃς· τὸ δέ σου ἥπλωτο δεξιᾷ καὶ ἀριστερᾷ ἵνα τὴν φοβερὰν καὶ ἀντικειμένην δύναμιν τροπώσῃ καὶ τὸν κόσμον συναγάγῃ εἰς ἕν· τὸ δέ σου πέπηκται εἰς γῆν ἵνα τὰ εἰς γῆν καὶ τὰ ἐν τοῖς καταχθονίοις συνάψῃς τοῖς ἐπουρανίοις· ὦ σταυρὲ μηχάνημα σωτηρίας τοῦ ὑψίστου· ὦ σταυρὲ τρόπαιον νίκης Χριστοῦ κατ’ ἐχθρῶν· ὦ σταυρὲ ἐπὶ γῆς φυτευθεὶς καὶ τὸν καρπὸν ἐν οὐρανοῖς ἔχων· ὦ ὄνομα σταυροῦ, πρᾶγμα ἀνάμεστον ὅλων· εὖ γε ὦ σταυρὲ τὴν περιφέρειαν τοῦ κόσμου πεδήσας· εὖ γε μορφὴ συνέσεως τὴν ἄμορφον τὴν σὴν μορφώσας· εὖ γε ἀφανὴς κόλασις χαλεπῶς κολάζουσα τὴν ὑπόστασιν τῆς πολυθέου γνώσεως καὶ τὸν αὐτῆς ἐφευρετὴν ταύτην ἐκ τῆς ἀνθρωπότητος ἐκδιώκων· εὖ γε ὦ σταυρὲ τὸν δεσπότην ἐκδυσαμένος καὶ τὸν λῃστὴν καρποφορήσας καὶ τὸν ἀπόστολον εἰς μετάνοιαν καλέσας καὶ ἡμᾶς δέξασθαι μὴ ἀπαξιώσας. ἀλλὰ μέχρι πόσου λέγω ταῦτα καὶ οὐ περιπλέκομαι τῷ σ..., ἵνα ἐν τῷ σταυρῷ ζωοποιηθῶ, διὰ σταυροῦ τὸν κοινὸν θάνατον τοῦ βίου ἐξέλθω. προσέρχεσθε οἱ ὑπηρέται τῆς ἐμῆς χαρᾶς καὶ οἱ διάκονοι τοῦ Αἰγεάτου καὶ πληροῦτε τῶν ἀμφοτέρων τὸ βούλημα καὶ προσδεσμεῖτε τὸν ἀμνὸν τῷ πάθει, τὸν ἄνθρωπον τῷ δημιουργῷ, τὴν ψυχὴν τῷ σωτῆρι. <15> Καὶ εἰπόντος αὐτοῦ ταῦτα προσελθόντες οἱ δήμιοι κατέδησαν αὐτοῦ τοὺς πόδας καὶ τὰς χεῖρας, καὶ οὐ καθήλωσαν αὐτόν· ταύτην γὰρ τὴν ἐντολὴν εἶχον παρὰ τοῦ Αἰγεάτου· ἐβούλετο γὰρ αὐτὸν ἠρτημένον ἀνιᾶσαι καὶ νυκτὸς ζῶντα ὑπὸ κυνῶν ἀναλωθῆναι. τετάρτης δὲ ἡμέρας διαγενομένης καὶ τῶν αὐτῶν νυκτῶν διελθουσῶν οὐ συνέπεσεν τὸ πρόσωπον τοῦ ἀποστόλου, οὐκ ἠσθένησεν τῇ φωνῇ, οὐκ ἠτόνησεν τοῖς μέλεσιν, οὔκ ἐστέναξεν οὐδὲ ἐδάκρυσεν· ὥστε πάντα τὸν ὄχλον μακαρίζειν αὐτόν, δοξάζειν δὲ τὸν θεὸν τὸν τρέφοντα καὶ ἐνδυναμοῦντα τοὺς ἐπ’ αὐτὸν ἠλπικότας. <16> Καὶ ὁ Αἰγεάτης ἀκούσας ὅτι ἔτι ζῇ ἐθαύμασεν καὶ δρομαῖος ὥρμα πρὸς αὐτόν· καὶ ὡς εἶδεν ὁ ἀπόστολος ἑστῶτα αὐτὸν ἄντικρυς αὐτοῦ, εἶπεν αὐτῷ μεγάλῃ τῇ φωνῇ· Τί ἐλήλυθας Αἰγεᾶτα πρὸς τὸν μὴ σόν; τί κατανοεῖς τὸν κρεμάμενον; τί ἐκπλήσσῃ τὸν δεθέντα; ῥῦσαι σεαυτοῦ τὴν ψυχήν· πίστευσον εἰς τὸν ἀποστείλαντά με Χριστόν· ἀνάβλεψον τοῖς ὀφθαλμοῖς καὶ ἴδε τὸ μακάριον φῶς Ἰησοῦν· ἅπλωσόν σου τὸ ἡγεμονικὸν τῆς ψυχῆς καὶ δέξαι τὴν γνῶσιν τοῦ πρώτου λόγου· ἀπόθου τὴν ἄγνοιαν· μὴ πηρώσῃς σου τοὺς λογισμούς· μὴ ἀπολέσῃς σου τοὺς κατ’ εἰκόνα· μὴ στερήσῃς τῶν ἀγαθῶν· μὴ κατακριθῇς μᾶλλον ἀπειθήσας· μὴ καταποθῇς ὑπὸ τοῦ ὄφεως· μή σε ἁρπάσῃ ὡς λέων· ἡδυνθήτω ἡ ζωὴ τὰ ἐν τῷ ξύλῳ. καὶ πίστευσον τῷ σταυρωθέντι· καλὸς ὁ σταυρός· ζωοποιὸς γάρ ἐστιν. καλὸς ὁ ἐπὶ σταυροῦ κρεμασθείς· καθαιρέτης γὰρ τῶν δαιμόνων ἐστίν. λυτρωτὴς γάρ ἐστιν τῶν ψυχῶν καὶ βραβευτὴς τῶν ἀθλούντων. ἀλλὰ τί τοσαῦτα λέγω; δεῦρο Χριστὲ πρός με· ἀπόλυσον τὸν δοῦλον ἐλεύθερον, τὸν ἀσθενῆ ὑγιῆ, τὸν θνητὸν ἀθάνατον, τὸν φθαρτὸν ἄφθαρτον, τὸν δεθέντα λελυμένον, τὸν γήινον ἐπουράνιον, ἵνα δι’ ἐμοῦ οἱ πιστεύοντες σωθῶσιν καὶ γένωμαι κἀγὼ μάρτυς ἀληθὴς τῆς σῆς θεότητος. <17> Καὶ εἰπὼν ταῦτα καὶ δοξάσας ἐπὶ πλεῖον τὸν κύριον παρέδωκεν τὸ πνεῦμα σὺν τῇ εὐχαριστίᾳ. καὶ θαυμάσαντες πάντες ἔκραξαν· Μέγας ὁ θεὸς Ἀνδρέου· εἷς ὁ θεὸς τοῦ ξένου· ἀγαθὸς ὁ θεὸς τῶν χριστιανῶν· Χριστὲ σῷζε πάντας ἡμᾶς καθὼς ἔσωσας τὸν Ἀνδρέαν τὸν ἐπ. σοὶ ἠλπικότα. <18> Μετὰ δὲ τὴν ἔξοδον τοῦ ἀποστόλου ἡ γυνὴ τοῦ Αἰγεάτου ἅμα τῷ Στρατοκλεῖ προσελθοῦσα τῷ σταυρῷ ἐξέλυσεν τὸ λείψανον τοῦ ἀποστόλου· καὶ κηδεύσαντες πιστῶς ἀπέθεντο ἔξω τῆς πόλεως. καὶ αὐτὴ κατακολουθήσασα τῷ Χριστῷ ἐχωρίσθη τοῦ Αἰγεάτου διὰ τὴν θηριώδη αὐτοῦ ψυχὴν καὶ πολιτείαν· ἑλομένη βίον σεμνὸν καὶ ἤρεμον ἀγάπῃ Χριστοῦ μακάριον ζῶσα σὺν τοῖς ἀδελφοῖς διῆγεν. ὁ δὲ Αἰγεάτης δηχθεὶς τὴν ψυχὴν καὶ τὸ συνειδὸς κεκακωμένος ἀναστὰς νυκτὸς καὶ λαθὼν πάντας ἔρριψεν ἑαυτὸν ἀπὸ ὕψους μεγάλου καὶ συντριβεὶς διερράγη καὶ διαρρηχθεὶς κατέστρεψεν τὸν βίον· καὶ ὁ Στρατοκλῆς ὁ τοῦ Αἰγεάτου ἀδελφὸς παραλαβὼν τὴν κτῆσιν αὐτοῦ καὶ πωλήσας πτωχοῖς ἅπασαν διέσπειρεν, προσδεχόμενος καὶ αὐτὸς τὴν βασιλείαν τῶν οὐρανῶν. <19> Ἐμαρτύρησεν δὲ ὁ ἅγιος ἀπόστολος κατὰ Ἀσιανοὺς μηνὸς περὶτ ἕκτῃ, κατὰ δὲ Ῥωμαίους μηνὶ νοεμβρίω λ΄, βασιλεύοντος τοῦ κυρίου ἡμῶν Ἰησοῦ Χριστοῦ, ᾧ ἡ δόξα εἰς τοὺς αἰῶνας τῶν αἰώνων. ἀμήν.