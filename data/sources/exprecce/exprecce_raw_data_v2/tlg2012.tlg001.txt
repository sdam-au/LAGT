<1.1> Τοῖς κυρίοις ἡμῶν Διοκλιτιανῷ τὸ ἔννατον καὶ Μαξιμιανῷ τὸ ὀγδόον ὑπάτοις, τῇ πρὸ τριῶν καλανδῶν Μαΐων ἐν τῇ ἐπιφανεστάτῃ Κατάνῃ ἐν τῷ σικριταρίῳ πρὸ βήλου, ὡς ἔκραξεν Εὖπλος αὐτοῖς καὶ εἶπεν· Ἀποθανεῖν θέλω, χριστιανὸς γάρ εἶμι. Καλβησιανὸς ὁ λαμπρότατος κορρέκτωρ εἶπεν· Εἴσελθε, ὁ κεκραγώς. καὶ ὡς εἰσῆλθεν ἐν τῷ σικριταρίῳ ὁ μακάριος Εὖπλος τὰ ἄχραντα εὐαγγέλια ἐπιφερόμενος, <1.2> Μάξιμος ὁ λαμπρότατος εἶπεν πρὸς αὐτόν· Ἀπρεπὲς πρᾶγμα κατέχεις καὶ ἀπεναντίας τῶν προσταγμάτων τῶν αὐτοκρατόρων ἡμῶν. Καλβησιανὸς κορρήκτωρ εἶπεν· Ταῦτα πόθεν εἶσίν; εἰ ἐκ τῆς οἰκίας σου ἐξενέχθησαν; ὁ μακάριος Εὖπλος  εἶπεν· Οὐκ ἔχω οἰκίαν· τοῦτο καὶ ὁ Κύριος οἶδεν. <1.3> Καλβησιανὸς εἶπεν· Σὺ προεκόμισας αὐτὰ ἐνθάδε; Εὖπλος εἶπεν· Ἠνέχθησαν ὧδε ὑπ’ ἐμοῦ, καθὼς καὶ αὐτὸς ὁρᾷς. Καλβισιανὸς κορρέκτωρ εἶπεν· Κἀγὼ οἶδα ὅτι σὺ αὐτὰ προήγαγες ἐμοῦ παρόντος, κατενώπιόν μου. τί οὖν εἰσιν ταῦτα; ἀνάγνωθι καὶ εἰπέ μοι... <1.3> καὶ ὡς ἀνέγνω τό κατὰ Ματθαῖον καὶ κατὰ Μᾶρκον καὶ κατὰ Λουκᾶν καὶ κατὰ Ἰωάννην ἅγια εὐαγγέλια, Καλβισιανὸς κορρέκτωρ εἶπεν πρὸς τὸν μακάριον Εὖπλον· Τὶ ταῦτα εἰσίν; ὁ μακάριος Εὖπλος εἶπεν· Ὁ νόμος κυρίου τοῦ Θεοῦ μού ἐστιν, ὅνπερ παρέλαβον παρ’ αὐτοῦ. <1.4> Καλβισιανὸς εἶπεν· Παρὰ τίνος ἔλαβες αὐτὰ φράσον ἡμῖν. ὁ μακάριος Εὖπλος εἶπεν· Ἤδη εἶπόν σοι, ὅτι παρὰ τοῦ κυρίου μου Ἰησοῦ Χριστοῦ τοῦ υἱοῦ τοῦ Θεοῦ ἐκομισάμην αὐτά. Καλβισιανὸς εἶπεν· Ἐπειδὴ φανερὰ ἐγένετο ἡμῖν ἡ αὐτοῦ ὁμολογία, δημοσίᾳ προσενεχθήτω αὕτη. <2.1> Τοῖς δεσπόταις ἡμῶν Διοκλιτιανῷ τὸ ἔννατον καὶ Μαξιμιανῷ τὸ ὄγδοον ὑπάτοις, τῇ πρὸ μιᾶς εἰδῶν Αὐγούστων ἐν τῇ Καταναίων πόλει πρὸ τοῦ βήματος, ἑστὼς ἐν τῷ μέσῳ ὁ μακάριος Εὖπλος· ᾧ τινι Καλβισιανὸς ὁ κορρέκτωρ ἔφη· Ἅπερ προσωμολόγησας ἀναγέγραπται· τί οὖν τῇ τήμερον ἡμέρᾳ φθέγγῃ ἔκφανον ἡμῖν. ὁ μακάριος Εὖπλος εἶπον· Ἃ εἶπον τότε, ἰδοὺ καὶ νῦν τὰ αὐτὰ ὁμολογῶ. <2.2> Καλβισιανὸς κορρέκτωρ εἶπεν· Κατέχεις τὰς κωλυθείσας ἀναγνώσεις· ὁ μακάριος Εὖπλος εἶπεν· Κατέχω. Καλισιανὸς εἶπεν πρὸς αὐτόν· Καὶ ποῦ εἶσιν; ἴδωμεν πῶς περιέχουσιν. ὁ μακάριος Εὖπλος εἶπεν· Παρ’ ἐμοί εἰσιν. Καλβισιανὸς ἔφη· Εἰ νῦν ἔχεις αὐτάς, ἐνθάδε προκόμισον ἡμῖν. ὁ μακάριος Εὖπλος εἶπεν· Ἐνταῦθά εἰσιν. Καλβισιανὸς ὁ κορρέκτωρ εἶπεν. Ταθήτω Εὖπλος καὶ τυπτέσθω ἕως ἂν ὑπόσχεται θύειν τοῖς θεοῖς. Πολλὰ τοίνυν βασανισθείς, τέλος ὑπέμεινεν τὸν τοῦ μαρτυρίου ἀγῶνα καὶ τῆς ὀρθοδόξου πίστεως τὸν στέφανον κομισάμενος. Καλβισιανὸς κορρέκτωρ ἀποκριθεὶς εἶπεν. Οἱ ἀντίπαλοὶ καὶ ἐχθροὶ τῶν μεγίστων ἡμῶν θεῶν καὶ μὴ ὑποκύπτοντες καὶ πειθήνιοι γενόμενοι τοῖς δεσπόταις τοῖς αὐτοκράτορσιν καὶ ἀεισεβάστοις, εἰς ἑαυτοὺς ἁμαρτάνοντες ἑκουσίως, διὰ τάχους δεῖ αὐτοὺς ἀναλωθῆναι. <2.2> τοιγαροῦν κελεύομεν Εὔπλουν τὸν ἀνοσιουργόν, τὸν τὰς φρενοβλαβεῖς συλλαβὰς ἡμῖν δημηγορήσαντα ἐκ τῷ δικαιωτάτῳ ἡμῶν δικαστηρίῳ, τιμωρίαις δειναῖς καθυποβληθέντα τῇ τοῦ ξίφους ὑπάγεσθαι ψήφῳ. <2.3> καὶ οὕτως ἐκομίσατο ὁ μακάριος Εὖπλος τὸν ἀμαράντινον στέφανον παρὰ Χριστοῦ τοῦ Θεοῦ ἡμῶν, ὅτι αὐτῷ πρέπει δόξα καὶ τιμὴ σὺν τῷ παναγίῳ, ἀχράντω καὶ ζωοποιῷ πνεύματι νῦν καὶ ἀεὶ καὶ εἰς τοὺς αἰῶνας τῶν αἰώνων. ἀμήν.